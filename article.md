*Hva heter mastergraden du har tatt?*

Jeg har gått et 2-årig masterprogram i programvaresystemer ved Institutt for Institutt for Datateknikk og informasjonteknologi.


– Slik jeg ser det har jeg tre gode muligheter. Den ene muligheten er å jobbe i konsulentselskapet i Oslo som tilbød meg jobb for ett år siden. En annen vei å gå er å jobbe for DNB, som tilbød meg og flere andre studenter jobb etter vi hadde vært med i en idékonkurranse de arrangerte. Den tredje muligheten er å jobbe frilans eller stifte et eget selskap, hvor man kan jobbe prosjektbasert og utvikle IT-løsninger for ulike bedrifter. Rent økonomisk er det nesten mer lønnsomt å jobbe slik enn å bli ansatt i en bedrift, da man kan styre timeprisen selv, sier Eide.



Rekruttering ett år i forkant

Eide forteller at linjeforeningene ved hans fagfelt arrangerer IT-dager og karrieredager, hvor arbeidsgivere flyr til Trondheim for å sikre seg de beste studentene. Det var her han kom i kontakt med selskapet Bekk hvor han samme høst fikk jobbtilbud. 

– Under IT-dagene kommer det tonnevis av bedrifter for å holde foredrag, workshops og stands. Her har mange fra næringslivet speedintervjuer med studenter, for eksempel, og de prøver å komme i kontakt med studentene for å selge seg selv. Det er kanskje på grunn av dette det er mye rekrutteringskjør på høsten. Fristene for å søke jobb for året etterpå, når man er ferdig med mastergraden, ligger rundt september og oktober. Hvert år blir søknadsfristene gjerne fremskyvet, så fristene går tidligere ut, dette fordi selskapene ønsker å sikre deg de beste kandidatene, og det er dermed en del konkurranse i markedet for bedriftene, sier Eide.



Fikk jobb etter å ha tatt av seg lua

Eide ble invitert på intervju hos konsulentsleskapet Bekk, hvor representanter fra selskapet reiste til Trondheim for å ta en prat med de aktuelle kandidatene. 
– Ved førstegangsintervjuet kommer gjerne selskapet opp hit fra Oslo og holder en hel del intervjuer i løpet av kanskje to dager. Videre ble jeg invitert på andregangsintervju i Oslo, hvor jeg  hadde to intervjuer; et teknisk for å teste ferdigheter og et ikke-teknisk med fokus på personlighet, sier Eide. 



– Jeg ble oppringt av Bekk, som syntes jeg hadde gjort det bra på intervjuene, men ønsket meg ned til Oslo for et siste intervju fordi de var litt usikre på konsulentprofilen min. Rett før vi la på sa de «hvis jeg bare kunne komme med et lite tips, så ville jeg kanskje bare anbefalt deg å ta av lua», ler Eide. 

Han forklarer at intervjuene var på vinteren, og at han derfor hadde på lue. 

– Jeg følte meg veldig dum når jeg tenkte over det; jeg var kanskje litt for «casual» og komfortabel på intervjuene, men selvfølgelig er det «common sence» å te seg og oppføre seg. Det var bare ikke noe jeg hadde tenkt over. Når jeg traff dem neste gang møtte jeg opp nyklipt og uten lue. Til slutt ble jeg heldigvis tilbudt jobb.



Godt arbeidsmarked for IT-konsulenter

– Bedrifter er stadig på jakt etter IT-konsulenter. Vi har fått tilbakemelding på at det er mangel på gode utviklere, eller utviklere som er i stand til å gjøre det som trengs. Flere selskap er veldig på jakt etter programmerere. Folk er også villig til å betale godt nok for arbeidet vi gjør, sier Eide.

Hvorfor tror du arbeidsmarkedet er som det er i din bransje?

– IT-løsninger generelt gjennomsyrer alle bedrifter, uavhengig av domene. Det er dermed behov for IT-utviklere i alle bransjer. Det er jo en veldig heldig posisjon å være i, og det er en helt vanvittig ferd å være med på nå. Man har jo fått høre at det er nedgang i arbeidsmarkedet i Norge for tida, men for datafagfeltet er markedet ganske bra. Jeg er veldig heldig som er i en sånn situasjon. Det hadde jeg ikke sett for meg det for fem år siden.



– På grunn av den positive holdningen til nyskapning er det veldig stor aksept for at man kan starte noe selv når det kommer til teknologi og programvare. Entrepenørmiljøet i Norge vokser som bare det, og om man ønsker å videreutvikle en idé eller startup er det også lett å få økonomisk støtte fra Innovasjon Norge, for eksempel, sier Eide.



Lønnsomt å jobbe frilans

Det siste året har Eide, i tillegg til å gjøre ferdig sin mastergrad, jobbet en del frilans hvor han leverer IT-løsninger for flere bedrifter og instutisjoner. 

– Jeg og en av mine programmeringskollegaer har gått sammen og jobbet frilans, og tok jobber for flere selskaper. Da har vi jobbet for en del startup-bedrifter, som igjen har ført til noen sommerjobber. Denne sommeren skal vi for eksempel jobbe med solsellepaneler i fire uker hos en startup-bedrift. Vi har også levert programvare som skal bruke si forskningseksperimenter hos institutt for nevroforskning ved NTNU og i Bergen. Det hadde vært veldig kult å jobbe slik framover, og jeg ser mulighetene for at det går an å jobbe på frilansbasis. Vi har vurdert å bare stifte et selskap og ansatt folk!



Ikke hold noe tilbake

Eide prøvde å ikke holde seg til de faste rammene da han søkte jobb.

– Jeg holdt ikke noe tilbake, men viste alt av meg selv og det jeg har produsert. Jeg la for eksempel med en grafisk portefølje, noe jeg tror er litt utradisjonelt ved fagfeltet mitt. Portefølje inkluderte arbeidet mitt utenfor IT-fagfeltet. Her viste jeg til arbeid jeg hadde gjort for linjeforeningen vår, Online, hvor jeg tok bilder, skrev, og designet avisa, hvor jeg også var redaktør på et tidspunkt. Jeg viste også til mine grafiske design jeg produserte under Uke-festivalen. Dette mente flere av arbeidsgiverne var positivt.

Å ta initiativ og aktiv kontakt var også nyttig for Eide. 

– Den ene bedriften jeg søkte jobb hos tok jeg bare kontakt med på mail og sa jeg skulle til Oslo, og lurte på om de hadde tid til å møte meg. Jeg prøvde å være frampå for å komme dem i forkjøpet. Det fungerte, og jeg møtte de for en samtale. 

– Ellers er en enkelt og tydelig søknad og CV viktig, med kronologisk rekkefølge og tydelige kategorier. Arbeidsgiver leser jo kanskje hundrevis av søknader, så det er om å gjøre å ikke gjøre jobben vanskeligere for dem, men tvert i mot, sier han. 





Fra student til ansatt

Rikard Eide ser fram til å gå fra studietilværelsen til arbeidslivet, og gleder seg til å begynne å jobbe.

– Det morsomste jeg har gjort det siste året har ikke vært å skrive master, men å drive med prosjekter ved siden av studiene. Dermed gleder jeg meg veldig til å jobbe med prosjekter og å produsere ting. Da føler jeg meg kanskje litt mer fri til å jobbe med kreative ideer, sier han.

Eide merker at han som student kunne frigjort tiden han brukte på å lese teori, til å heller produsere og jobbe rent teknisk.

– Jeg gleder meg til å gå fra det akademiske til det praktiske arbeidslivet.

Har du noen håp eller mål for karrieren?


– Jeg ser generelt veldig mye muligheter. Jeg tror at jeg kan sette den kursen jeg vil, og at det er stor sjanse for at jeg får det til, så det håper jeg på. Ellers ønsker jeg å bli flinkere i fagfeltene jeg er interessert i, delta i fagmiljøene og kanskje også på en internasjonal skala. Jeg ønsker å bidra tilbake til fagfeltet jeg interesserer meg for, smiler han. 

