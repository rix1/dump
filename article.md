*Hva heter mastergraden du har tatt?*

Jeg har gått et 2-årig masterprogram i programvaresystemer ved Institutt for Institutt for Datateknikk og informasjonteknologi.


– Slik jeg ser det har jeg tre gode muligheter. Den mest åpenbare er å jobbe i konsulentselskapet i Oslo hvor jeg signerte i fjor høst. En annen vei å gå er å jobbe for DNB, som tilbød laget mitt jobb etter vi hadde vært med i DNB Digital Challenge. Den tredje muligheten er å jobbe frilans eller stifte et eget selskap, hvor man kan jobbe prosjektbasert og utvikle IT-løsninger for ulike bedrifter. Rent økonomisk er det nesten mer lønnsomt å jobbe slik enn å bli ansatt i en større bedrift. Man må være villig til å gamble, men er man heldig kan man tilby svært konkurransedyktige priser og likevel sitte igjen med mesteparten selv.

Rekruttering ett år i forkant

Eide forteller at linjeforeningene ved hans fagfelt arrangerer IT-dager og karrieredager, hvor arbeidsgivere flyr til Trondheim for å sikre seg de beste studentene. Det var her han kom i kontakt med selskapet BEKK hvor han samme høst fikk jobbtilbud.

– Under IT-dagene kommer det tonnevis av IT-bedrifter for å holde foredrag, kurs og stands. Mange fra næringslivet benytter anledningen til å avholde speedintervjuer med studenter. Det er kanskje på grunn av dette det er mye rekrutteringskjør på høsten. Dessuten blir gjerne fristene for å søke både fast jobb og sommerjobb for året etterpå, lagt rundt september og oktober. Det virker som søknadsfristene blir fremskyvet hver år, så fristene går tidligere ut. Jeg tror dette er fordi selskapene ønsker å sikre deg de beste kandidatene, og det er dermed en del konkurranse i markedet for bedriftene, sier Eide.


Fikk jobb etter å ha tatt av seg lua

Eide ble invitert på intervju hos konsulentsleskapet BEKK, hvor representanter fra selskapet reiste til Trondheim for å ta en prat med de aktuelle kandidatene. 
– Ved førstegangsintervjuet kommer gjerne selskapet opp hit fra Oslo og holder intervjuer med aktuelle kandidater i løpet av kanskje to dager. Videre ble jeg invitert på andregangsintervju i Oslo, hvor jeg i løpet av én dag hadde to intervjuer; et teknisk for å teste ferdigheter og et ikke-teknisk med fokus på personlighet, sier Eide. 

– Jeg ble oppringt av BEKK, som syntes jeg hadde gjort det bra på intervjuene, men ønsket meg ned til Oslo for et siste intervju fordi de var litt usikre på konsulentprofilen min. Rett før vi la på la de til «hvis jeg bare kunne komme med et lite tips, så ville jeg anbefalt deg å ta av lua», ler Eide. 

– Jeg følte meg veldig dum da det slo meg; men det illustrerer kanskje kontrastene mellom student- og arbeidslivet. Jeg var litt for «casual» og komfortabel på intervjuene, men selvfølgelig er det «common sense» - man må te seg og oppføre seg, spesielt på et jobbintervju. Det var nok bare en glipp fra min side. Da jeg traff dem neste gang møtte jeg opp nyklipt og uten lue. Til slutt ble jeg heldigvis tilbudt jobb.

Godt arbeidsmarked for IT-konsulenter

– Bedrifter er stadig på jakt etter IT-utviklere. Vi har fått tilbakemelding på at det er mangel på gode utviklere. Flere selskap er veldig på jakt etter programmerere. Folk er også villige til å betale godt nok for arbeidet vi gjør, sier Eide.

Hvorfor tror du arbeidsmarkedet er som det er i din bransje?

– IT-løsninger generelt gjennomsyrer alle bedrifter, uavhengig av domene. Det er dermed behov for IT-utviklere i alle bransjer. Det er jo en veldig heldig posisjon å være i, og det er en helt vanvittig ferd å være med på nå. Man har jo fått høre at det er nedgang i arbeidsmarkedet i Norge for tida, men for IT-utviklere har jeg inntrykk av at markedet er ganske bra. Jeg er veldig heldig som er i en sånn situasjon. Dette hadde jeg ikke sett for meg da jeg startet for fem år siden.

– På grunn av den positive holdningen til nyskapning er det veldig stor aksept for at man kan starte noe selv når det kommer til teknologi og programvare. Entrepenørmiljøet i Norge vokser som bare det, og om man ønsker å videreutvikle en idé eller startup er det også blitt ganske greit å søke om økonomisk støtte fra Innovasjon Norge, for eksempel, sier Eide.



Lønnsomt å jobbe frilans

Det siste året har Eide, i tillegg til å gjøre ferdig sin mastergrad, jobbet en del frilans hvor han leverer IT-løsninger for ulike bedrifter og instutisjoner. 

– En medstudent og jeg har gått sammen og jobbet frilans, og har de siste 2 årene jobbet for flere selskaper. Vi har blant annet jobbet for en del startup-bedrifter, som igjen har ført til sommerjobber. Denne sommeren skal vi for eksempel jobbe i fire uker hos en nyoppstartet bedrift som selger og installerer solcellepaneler. Vi har også levert programvare som skal brukes i forskningseksperimenter hos Institutt for Nevromedisin ved NTNU. Det hadde vært veldig kult å jobbe slik framover, og jeg ser mulighetene for at det går an å jobbe på frilansbasis på sikt. Alt nå har vi vurdert å bare stifte et selskap og ansette folk!



Ikke hold noe tilbake

Eide prøvde å ikke holde seg til de faste rammene da han søkte jobb.

– Jeg holdt ikke noe tilbake, og prøvde å vise frem meg selv og det jeg har produsert. Jeg la for eksempel med en portefølje, noe jeg tror er litt utradisjonelt ved fagfeltet mitt. Porteføljen inkluderte relevante prosjekter jeg har gjennomført både gjennom studiet, på fritiden og for kunder. Blant annet viste jeg til arbeid jeg hadde gjort for linjeforeningen vår, Online, samt web-design jeg produserte under UKA i 2011. Dette mente flere av arbeidsgiverne var positivt.

Å ta initiativ og aktiv kontakt var også nyttig for Eide. 

– Den ene bedriften jeg søkte jobb hos tok jeg bare kontakt med på mail og sa jeg skulle til Oslo, og lurte på om de hadde tid til å møte meg. Jeg prøvde å være frampå for å komme dem i forkjøpet. Det fungerte, og jeg møtte de for en samtale. 

– Ellers er en enkelt og tydelig søknad og CV viktig, med kronologisk rekkefølge og tydelige kategorier. Arbeidsgiver leser jo kanskje hundrevis av søknader, så det er om å gjøre å ikke gjøre jobben vanskeligere for dem, men tvert i mot, sier han. 


Fra student til ansatt

Rikard Eide ser fram til å gå fra studietilværelsen til arbeidslivet, og gleder seg til å begynne å jobbe.

– Det morsomste jeg har gjort det siste året har vært å drive med prosjekter ved siden av studiene. Dermed gleder jeg meg veldig til å jobbe med prosjekter og å produsere ting. Da føler jeg meg kanskje litt mer fri til å jobbe med kreative ideer, sier han.

– Jeg gleder meg til å gå fra det akademiske til det praktiske arbeidslivet.

Har du noen håp eller mål for karrieren?

– Jeg ser generelt veldig mange muligheter. Jeg tror at jeg kan sette den kursen jeg vil, og at det er stor sjanse for at jeg får jobbe med det jeg vil. Det er det som er målet - å kunne ha det gøy på jobb. Ellers ønsker jeg å bli flinkere i fagfeltene jeg er interessert i, delta i fagmiljøene. Et mål er også å kunne bidra tilbake til fagfeltet jeg interesserer meg for, smiler han. 
